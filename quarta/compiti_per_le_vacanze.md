# Cosa fare durante le vacanze estive dalla quarta alla quinta

Oltre che consigliare di riguardarsi gli esempi fatti durante l’anno, aggiungo alcune idee di programmi che possono essere sviluppati e che richiedono l’utilizzo della libreria JavaFX "pura" oppure l'utilizzo di Gluon per poter fare anche dei programmi Android. Non è assolutamente richiesto di farli tutti, è preferibile concentrarsi anche su uno solo, ma svilupparlo completamente, stando attenti a parti che di solito trascuriamo (robustezza, documentazione, testing...).

Si consiglia anche di provare a utilizzare altri componenti oltre a quelli visti da noi a lezione, aiutandosi con la documentazione. Ovviamente questi sono solo degli esempi, se avete qualsiasi altra idea che trovate più interessante, perseguite quella. 

## Esercizi con JavaFX o Gluon

- Creare un programma che permetta di inserire nome e data di nascita di un ragazzo e una ragazza e, tramite un algoritmo deterministico di vostra scelta, mostri l’affinità di coppia.

- Creare un programma che permetta di giocare a forza 4 (utilizzare ad esempio i bottoni o i radio button per creare la scacchiera.

- Utilizzando gli esercizi visti lo scorso anno per la cifratura (o comunque prese delle idee da Internet), creare un programma che permetta di fare la codifica/decodifica di un cifrario per sostituzione data la chiave.

- Costruire un programma che permetta di gestire una rubrica contenente nome, cognome, indirizzo e telefono, utilizzando come struttura d'appoggio la collezione Java più adatta. 

- Costruire un programma che possa essere utilizzato come registro scolastico elettronico. Il programma dovrà leggere i nominativi della classe da file, dovrà permettere di inserire i voti di ogni alunno divisi in orale, scritto e pratico con la possibilità di aggiungere una data ed eventualmente un commento ad ogni voto. Il programma dovrà essere in grado di visualizzare la media di ogni alunno, sia totale che per tipologia (scritto, orale e pratico).

## Altri consigli

Nel fare il programma/programmi, è **fortemente** consigliato di curare questi aspetti:

- usare *git* e *GitHub* per tenere traccia dello sviluppo e abituarsi a utilizzare questo strumento di versioning, magari cercando di approfondirne l'uso leggendo dei tutorial.

- documentare il proprio codice usando Javadoc, sul libro si trovano le basi che abbiamo avuto poco tempo di approfondire in classe

- dove possibile provare a fare dei test con JUnit, anche in questo caso non abbiamo approfondito molto, ma quello che abbiamo visto dovrebbe bastare

Per chi dovrà affrontare le Olimpiadi di Informatica al ritorno a scuola, è raccomandato di dedicare un po' di tempo alla preparazione, sia utilizzando il [sito di allenamento](https://training.olinfo.it/#/overview) che studiandosi la [mia guida](https://www.imparando.net/sito/olimpiadi_di_informatica.htm).

Vi auguro buone vacanze, ci vediamo a settembre.

prof. Bugatti
