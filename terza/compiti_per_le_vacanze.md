# Cosa fare durante le vacanze estive dalla terza alla quarta

Qui trovate dei suggerimenti, ognuno è libero di seguirli o meno, chiaramente non far niente è il preludio al disastro in quarta, vedete voi.

## Esercizi del libro
Per chi quest’anno ha fatto fatica, nel libro di testo potete ripetere gli esercizi, ricordando che siete capaci di fare un esercizio solo quando lo completate da soli. Non importa se commettete degli errori, se poi li mettete a posto, l’importante è che alla fine il vostro programma faccia quanto richiesto. In particolare gli esercizi dei capitoli sulle strutture e sui file sono un po’ più corposi, quindi potreste provare ad ampliarli e renderli dei programmi “veri”.

## Completamento del programma Snake introdotto a lezione

Seguono una serie di funzionalità attualmente non presenti nel programma visto in classe, ma che non dovrebbero essere troppo complesse da aggiungere, la lista non è esaustiva e se vi venissero in mente altre strade, fate pure.

* Splashscreen introduttivo
* Gestione dell'uscita del serpente dallo schermo
* Livelli multipli con muri ogni volta diversi
* Gestione del punteggio e di eventuali vite
* Miglioramento grafico
* Salvataggio dei punteggi migliori
* Oggetti che se mangiati invertono la direzione di movimento di tutti i serpenti (la testa diventa la coda e viceversa)
* Possibilità di giocare contemporaneamente in più giocatori


## Programmi di proprio gradimento
L’esperienza di sviluppare un programma, che sia interessante per sé, è sempre qualcosa che vale la pena di fare. Da tenere presente alcune cose:
- scegliete cosa volete fare, quali funzionalità deve contenere e provate a svilupparlo al 100%, senza fermarvi di fronte alle prime difficoltà. Potreste accorgervi di avere sottostimato il lavoro da fare, va bene lo stesso, è tutta esperienza.
- gestite un minimo di errori, in modo da rendere il vostro programma robusto: in classe di solito non lo facciamo per motivi didattici, ma è utile vedere quanto la gestione degli errori complichi i programmi.
- progettate quello che fate in modo da avere un codice ben organizzato. La progettazione è chiaramente più complessa della programmazione, però bisogna abituarsi provando su progetti piccoli. Se ci si accorge che lo stesso codice l’avete ripetuto in molti punti con il copia/incolla, chiaramente avete progettato male, se viceversa costruite del codice che scompone il problema in sottoproblemi e evita ripetizioni, siete sulla buona strada. 
- usate pure la libreria grafica, potete avere risultati sicuramente più gratificanti, a costo di uno sforzo maggiore.


## Allenamenti per gare di Informatica
Per quelli di voi che quest’anno hanno partecipato alle gare di Informatica, ma anche per quelli che non hanno partecipato, ma hanno scoperto di avere un talento inaspettato, l’estate è il momento propizio per allenarsi un po’ (anche per fare altro, non lo nego).
Consiglio sempre la guida sulle selezioni territoriali che trovate sul [mio sito](http://www.imparando.net/sito/olimpiadi_di_informatica.htm), poi il [sito delle Olimpiadi](https://training.olinfo.it/#/tasks/1), dove potete trovare problemi a iosa  e infine il [sito di Codeforces](http://codeforces.com/), dove potete trovare contest ogni settimana.

Qualsiasi altra cosa relativa alla programmazione e che pensate possa piacervi va comunque bene.

Buone vacanze

prof. Bugatti
